Da domani in Calabria "è consentita la ripresa delle attività di bar, pasticcerie, ristoranti, pizzerie, agriturismo con somministrazione esclusiva attraverso il servizio con tavoli all'aperto". Lo prevede l'ordinanza adottata questa sera dal presidente della Regione Calabria, Jole Santelli, per la fase 2 di ripartenza. La Calabria ha anticipato così il termine del 4 maggio stabilito dal governo per le prime attività di cui è consentita la riapertura. Ma soprattutto, rompendo anche il fronte dei governatori dei centrodestra che hanno scritto una lettera al premier Conte e al presidente della Repubblica, Mattarella, ha sfidato direttamente il governo che ora potrebbe impugnare l'ordinanza.
Quali attività possono riaprire
"L'ordinanza  - ha spiegato Santelli in una nota - prevede "misure nuove, al pari di altre regioni e alcune uniche sul territorio nazionale; tutte parlano il linguaggio della fiducia. Poiché in queste settimane i calabresi hanno dimostrato senso civico e rispetto delle regole, è giusto che oggi la Regione ponga in loro fiducia. Sapranno dimostrare buon senso nel gestire i nuovi spazi di apertura che - prosegue il presidente della Regione - la Regione ha deciso di consentire, anche oltre il dettato del Governo".



"Anche un'amicizia può essere un affetto stabile, come un fidanzato, se è considerato un amico vero e non è una scusa. Se incontrassi un amico caro ora lo abbraccerei, e ci scapperebbe pure la lacrimuccia. Serve il buonsenso, questo è un periodo di transizione, servono le regole per far capire che non è un 'liberi tutti'". Lo ha detto il viceministro della Salute Pierpaolo Sileri a 'Un giorno da Pecora' su Rai Radio 1.

Il viceministro ha risposto così alle polemiche sui "congiunti" e sull'esclusione degli amici dalle visite consentite dopo il 4 maggio.



Anche Gianfranco Vissani ha consegnato, in modo simbolico, le chiavi del proprio ristorante di Baschi al sindaco del comune umbro, Damiano Bernardini, nell'ambito della mobilitazione nazionale 'Risorgiamo Italia'. Il flash mob silenzioso programmato per il 28 e 29 aprile ha animato per due giorni tutto il Paese,  per denunciare la situazione del settore, le cui perdite ad oggi ammontano a 34 miliardi stimati, secondo l'ultima analisi Fipe-Confcommercio.
Risorgiamo Italia: anche Gianfranco Vissani aderisce alla protesta
Ben sette gli operatori della ricezione-ristorazione che oggi hanno chiuso per sempre, simbolicamente, le serrande della loro attività, consegnando al primo cittadino le chiavi in segno di responsabilità. Nel farlo il famoso chef umbro, già volto televisivo conosciuto in tutta Italia, ha consegnato una lettera di ulteriore denuncia, firmata da tutta la piccola delegazione, denunciando come il Covid-19 "a volte è meno pericoloso dell'indifferenza di chi non vuole comprendere le esigenze nazionali e locali di un intero settore in ginocchio". 


Vissani ha inoltre consegnato il suo pensiero ai Social Network e da lì ai suoi clienti e ai suoi fan, cercando di infondere coraggio ai colleghi nello spirito della manifestazione #risorgiamoitalia: "Dobbiamo parlare con forza al Governo, che ci deve ascoltare. Sono tre mesi che siamo chiusi, andiamo per il quarto. Da dove li prendiamo i soldi? Noi siamo i gioielli d'Italia - incalza - qualcosa di meraviglioso, ma non solo noi, tutto l'indotto che è attorno all'accoglienza italiana. Oggi però non dobbiamo leccarci le ferite, dobbiamo essere concreti, chiedere aiuti ben precisi. Ci siamo rotti - aggiunge - di questa situazione, mascherine o non mascherine, per piacere, siamo più obiettivi". Dopo un elogio alle bellezze italiane, da cui ripartire, conclude con le sue previsioni: "Forse dovremo essere meno cari, riguardare un po' i prezzi, fare una cucina meno sofisticata? Aspettiamo, vediamo, intanto diamo un segno positivo alla nostra Italia, a coloro che ci amano".